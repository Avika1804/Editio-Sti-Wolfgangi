\newcommand{\titulus}{\nomenFesti{Die V infra Octavam Ss. Petri et Pauli.}
\celebratio{Semiduplex.}}
%\newcommand{\aequus}{Die III}
\newcommand{\lectioi}{\pars{Lectio I.} \scriptura{Mt. 10, 16-22}

\noindent Léctio sancti Evangélii secúndum Matthǽum.

\noindent In illo témpore: Dixit Iesus discípulis suis: Ecce ego mitto vos sicut oves in médio lupórum. Et réliqua.

\scriptura{Homilia 34 in Matth., longe post initium}

\noindent Homilía sancti Ioánnis Chrysóstomi.

\noindent Sed dícere vidétur: Nolíte turbári, si, cum vos inter lupos mitto, tamquam oves et colúmbas esse iúbeo. Nam, etsi possum contrárium quoque præstáre, et non permíttere ut grave áliquid patiámini, nec lupis tamquam oves subiécti sitis, sed effícere ut leónibus terribilióres evadátis; tamen sic éxpedit fíeri: hoc et vos quoque illustrióres fáciet, et meam declarábit virtútem. Sic enim póstea dixit Paulo: Súfficit tibi grátia mea, nam virtus mea in infirmitáte perfícitur. Ipse ígitur vos ut tales essétis feci.}
\newcommand{\lectioii}{\pars{Lectio II.}

\noindent Sed inspiciámus quam prudéntiam éxigit: serpéntis certe. Nam, quemádmodum serpens totum seípsum tradit, nec mínimum curat si ipsum quoque corpus incídi necésse sit, dúmmodo caput suum íntegrum servet; eódem tu quoque modo, præter fidem cétera pérdere non cures, sive pecúnias, sive corpus, sive étiam vitam ipsam profúndere necésse sit. Fides enim caput est et radix; qua serváta, etiámsi ómnia perdas, ómnia tamen rursus maióre cum glória recuperábis. Idcírco nec símplices solum iussit esse, nec prudéntes solum; sed ambo hæc in unum míscuit, ut ea in virtútem convertántur.}
\newcommand{\lectioiii}{\pars{Lectio III.}

\noindent Quod si rebus ipsis id ita fíeri vidére desíderas, lege Actuum Apostolórum librum; perspícies profécto, cum sæpe Iudæórum pópulus in Apóstolos insurréxerit ac dentes exacúerit, illos, colúmbæ simplicitátem imitándo et cum decénti modéstia respondéndo, iram ipsórum superásse, furórem exstinxísse, ímpetum retardásse. Nam, cum illi dícerent: Nonne præcipiéndo præcépimus vobis, ne docerétis in nómine isto? quamvis innúmera possent édere mirácula, nihil tamen ásperum neque dixérunt neque fecérunt; sed summa cum mansuetúdine respondéntes dicébant: Si iustum est vos audíre magis quam Deum, iudicáte. Perspexísti simplicitátem colúmbæ, vide nunc serpéntis prudéntiam: Non enim póssumus, ínquiunt, nos quæ vídimus et audívimus, non loqui.}
\newcommand{\lectioiv}{\pars{Lectio IV.} \scriptura{1 Reg. 18, 6-8}

\noindent De libro primo Regum.

\noindent Porro, cum reverterétur, percússo Philisthǽo, David, egréssæ sunt mulíeres de univérsis úrbibus Israël cantántes chorósque ducéntes in occúrsum Saul regis in týmpanis lætítiæ et in sistris. Et præcinébant mulíeres ludéntes atque dicéntes: Percússit Saul mille, et David decem míllia. Irátus est autem Saul nimis, et displícuit in óculis eius sermo iste, dixítque: Dedérunt David decem míllia et mihi mille dedérunt; quid ei súperest, nisi solum regnum?}
\newcommand{\lectiov}{\pars{Lectio V.} \scriptura{1 Reg. 18, 9-13}

\noindent Non rectis ergo óculis Saul aspiciébat David a die illa et deínceps. Post diem autem álteram invásit spíritus Dei malus Saul, et prophetábat in médio domus suæ; David autem psallébat manu sua sicut per síngulos dies. Tenebátque Saul lánceam et misit eam putans quod confígere posset David cum paríete; et declinávit David a fácie eius secúndo. Et tímuit Saul David eo quod Dóminus esset cum eo, et a se recessísset. Amóvit ergo eum Saul a se et fecit eum tribúnum super mille viros; et egrediebátur et intrábat in conspéctu pópuli.}
\newcommand{\lectiovi}{\pars{Lectio VI.} \scriptura{1 Reg. 18, 14-17}

\noindent In ómnibus quoque viis suis David prudénter agébat, et Dóminus erat cum eo. Vidit ítaque Saul quod prudens esset nimis et cœpit cavére eum. Omnis autem Israël et Iuda diligébat David; ipse enim ingrediebátur et egrediebátur ante eos. Dixítque Saul ad David: Ecce fília mea maior Merob, ipsam dabo tibi uxórem; tantúmmodo esto vir fortis et præliáre bella Dómini. Saul autem reputábat dicens: Non sit manus mea in eum, sed sit super eum manus Philisthinórum.}
\newcommand{\lectiovii}{\pars{Lectio VII.} \scriptura{1 Reg. 19, 1-6}

\noindent De libro primo Regum.

\noindent Locútus est autem Saul ad Iónatham fílium suum et ad omnes servos suos ut occíderent David. Porro Iónathas fílius Saul diligébat David valde. Et indicávit Iónathas David dicens: Quærit Saul pater meus occídere te; quaprópter obsérva te, quæso, mane, et manébis clam, et abscondéris. Ego autem egrédiens stabo iuxta patrem meum in agro ubicúmque fúeris; et ego loquar de te ad patrem meum, et quodcúmque vídero, nuntiábo tibi. Locútus est ergo Iónathas de David bona ad Saul patrem suum dixítque ad eum: Ne pecces, rex, in servum tuum David, quia non peccávit tibi, et ópera eius bona sunt tibi valde. Et pósuit ánimam suam in manu sua et percússit Philisthǽum, et fecit Dóminus salútem magnam univérso Israéli. Vidísti et lætátus es; quare ergo peccas in sánguine innóxio interfíciens David, qui est absque culpa? Quod cum audísset Saul, placátus voce Iónathæ iurávit: Vivit Dóminus, quia non occidétur.}
\newcommand{\lectioviii}{\pars{Lectio VIII.} \scriptura{1 Reg. 19, 8-10; 20, 1-2}

\noindent Motum est autem rursum bellum, et egréssus David pugnávit advérsum Philísthiim percussítque eos plaga magna, et fugérunt a fácie eius. Et factus est spíritus Dómini malus in Saul. Sedébat autem in domo sua et tenébat lánceam; porro David psallébat manu sua. Nisúsque est Saul confígere David láncea in paríete, et declinávit David a fácie Saul; láncea autem, casso vúlnere, perláta est in paríetem. Et David fugit et salvátus est nocte illa. Fugit autem David de Naioth, quæ est in Rámatha, veniénsque locútus est coram Iónatha: Quid feci? quæ est iníquitas mea, et quod peccátum meum in patrem tuum, quia quærit ánimam meam? Qui dixit ei: Absit, non moriéris; neque enim fáciet pater meus quidquam grande vel parvum nisi prius indicáverit mihi; hunc ergo celávit me pater meus sermónem tantúmmodo? Nequáquam erit istud.}
\newcommand{\lectioix}{\pars{Lectio IX.} \scriptura{1 Reg. 20, 3-7}

\noindent Et iurávit rursum Davídi. Et ille ait: Scit profécto pater tuus quia invéni grátiam in óculis tuis et dicet: Nésciat hoc Iónathas, ne forte tristétur. Quinímmo vivit Dóminus, et vivit ánima tua, quia uno tantum (ut ita dicam) gradu ego morsque divídimur. Et ait Iónathas ad David: Quodcúmque díxerit mihi ánima tua, fáciam tibi. Dixit autem David ad Iónathan: Ecce caléndæ sunt crástino, et ego ex more sedére sóleo iuxta regem ad vescéndum; dimítte ergo me, ut abscóndar in agro usque ad vésperam diéi tértiæ. Si respíciens requisíerit me pater tuus, respondébis ei: Rogávit me David ut iret celériter in Béthlehem civitátem suam, quia víctimæ solémnes ibi sunt univérsis contribúlibus suis. Si díxerit: Bene, pax erit servo tuo; si autem fúerit irátus, scito quia compléta est malítia eius.}
\include{petrusetpaulus}
