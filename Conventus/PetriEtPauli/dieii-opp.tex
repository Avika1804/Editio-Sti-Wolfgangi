\newcommand{\titulus}{\nomenFesti{Die II infra Octavam Ss. Petri et Pauli.}
\celebratio{Semiduplex.}}
%\newcommand{\aequus}{Petrus et Paulus}
\newcommand{\lectioi}{\pars{Lectio I.} \scriptura{Mt. 10, 16-22}

\noindent Léctio sancti Evangélii secúndum Matthǽum.

\noindent In illo témpore: Dixit Iesus discípulis suis: Ecce ego mitto vos sicut oves in médio lupórum. Et réliqua.

\scriptura{Homilia 34 in Matth., longe post initium}

\noindent Homilía sancti Ioánnis Chrysóstomi.

\noindent Sed dícere vidétur: Nolíte turbári, si, cum vos inter lupos mitto, tamquam oves et colúmbas esse iúbeo. Nam, etsi possum contrárium quoque præstáre, et non permíttere ut grave áliquid patiámini, nec lupis tamquam oves subiécti sitis, sed effícere ut leónibus terribilióres evadátis; tamen sic éxpedit fíeri: hoc et vos quoque illustrióres fáciet, et meam declarábit virtútem. Sic enim póstea dixit Paulo: Súfficit tibi grátia mea, nam virtus mea in infirmitáte perfícitur. Ipse ígitur vos ut tales essétis feci.}
\newcommand{\lectioii}{\pars{Lectio II.}

\noindent Sed inspiciámus quam prudéntiam éxigit: serpéntis certe. Nam, quemádmodum serpens totum seípsum tradit, nec mínimum curat si ipsum quoque corpus incídi necésse sit, dúmmodo caput suum íntegrum servet; eódem tu quoque modo, præter fidem cétera pérdere non cures, sive pecúnias, sive corpus, sive étiam vitam ipsam profúndere necésse sit. Fides enim caput est et radix; qua serváta, etiámsi ómnia perdas, ómnia tamen rursus maióre cum glória recuperábis. Idcírco nec símplices solum iussit esse, nec prudéntes solum; sed ambo hæc in unum míscuit, ut ea in virtútem convertántur.}
\newcommand{\lectioiii}{\pars{Lectio III.}

\noindent Quod si rebus ipsis id ita fíeri vidére desíderas, lege Actuum Apostolórum librum; perspícies profécto, cum sæpe Iudæórum pópulus in Apóstolos insurréxerit ac dentes exacúerit, illos, colúmbæ simplicitátem imitándo et cum decénti modéstia respondéndo, iram ipsórum superásse, furórem exstinxísse, ímpetum retardásse. Nam, cum illi dícerent: Nonne præcipiéndo præcépimus vobis, ne docerétis in nómine isto? quamvis innúmera possent édere mirácula, nihil tamen ásperum neque dixérunt neque fecérunt; sed summa cum mansuetúdine respondéntes dicébant: Si iustum est vos audíre magis quam Deum, iudicáte. Perspexísti simplicitátem colúmbæ, vide nunc serpéntis prudéntiam: Non enim póssumus, ínquiunt, nos quæ vídimus et audívimus, non loqui.}
\newcommand{\lectioiv}{\pars{Lectio IV.} \scriptura{Sermo 1 in natáli App. Petri et Pauli}

\noindent Sermo sancti Leónis Papæ.

\noindent Omnium quidem sanctárum solemnitátum, dilectíssimi, totus mundus est párticeps, et uníus fídei píetas éxigit, ut quidquid pro salúte universórum gestum recólitur, commúnibus ubíque gáudiis celebrétur. Verúmtamen hodiérna festívitas, præter illam reveréntiam quam toto terrárum orbe proméruit, speciáli et própria nostræ Urbis exsultatióne veneránda est; ut, ubi præcipuórum Apostolórum glorificátus est éxitus, ibi in die martýrii eórum sit lætítiæ principátus. Isti enim sunt viri, per quos tibi Evangélium Christi, Roma, resplénduit; et, quæ eras magístra erróris, facta es discípula veritátis.}
\newcommand{\lectiov}{\pars{Lectio V.}

\noindent Isti sunt patres tui veríque pastóres, qui te regnis cæléstibus inseréndam multo mélius multóque felícius condidérunt, quam illi quorum stúdio prima mœ́nium tuórum fundaménta locáta sunt; ex quibus is qui tibi nomen dedit, fratérna te cæde fœdávit. Isti sunt, qui te ad hanc glóriam provexérunt, ut gens sancta, pópulus eléctus, cívitas sacerdotális et régia, per sacram beáti Petri Sedem caput orbis effécta, látius præsidéres religióne divína quam dominatióne terréna. Quamvis enim, multis aucta victóriis, ius impérii tui terra maríque protúleris; minus tamen est quod tibi béllicus labor súbdidit, quam quod pax christiána subiécit.}
\newcommand{\lectiovi}{\pars{Lectio VI.}

\noindent Disposíto namque divínitus óperi máxime congruébat, ut multa regna uno confœderaréntur império, et cito pérvios habéret pópulos prædicátio generális, quos uníus tenéret régimen civitátis. Hæc autem cívitas ignórans suæ provectiónis auctórem, cum pene ómnibus dominarétur géntibus, ómnium géntium serviébat erróribus; et magnam sibi videbátur assumpsísse religiónem, quia nullam respúerat falsitátem. Unde, quantum erat per diábolum tenácius illigáta, tantum per Christum est mirabílius absolúta.}
\newcommand{\lectiovii}{\pars{Lectio VII.} \scriptura{Mt. 16, 13-19}

\noindent Léctio sancti Evangélii secúndum Matthǽum.

\noindent In illo témpore: Venit Iesus in partes Cæsaréæ Philíppi, et interrogábat discípulos suos, dicens: Quem dicunt hómines esse Fílium hóminis? Et réliqua.

\scriptura{Lib. 3 Comment. in Matth. cap. 16}

\noindent Homilía sancti Hierónymi Presbýteri.

\noindent Pulchre intérrogat: Quem dicunt hómines esse Fílium hóminis? quia qui de fílio hóminis loquúntur, hómines sunt; qui vero divinitátem eius intéllegunt, non hómines, sed dii appellántur. At illi dixérunt: Alii Ioánnem Baptístam, álii autem Elíam. Miror quosdam intérpretes causas errórum inquírere singulórum, et disputatiónem longíssimam téxere, quare Dóminum nostrum Iesum Christum álii Ioánnem putáverint, álii Elíam, álii Ieremíam aut unum ex prophétis; cum sic potúerint erráre in Elía et Ieremía, quo modo Heródes errávit in Ioánne, dicens: Quem ego decollávi Ioánnem, ipse surréxit a mórtuis, et virtútes operántur in eo.}
\newcommand{\lectioviii}{\pars{Lectio VIII.}

\noindent Vos autem quem me esse dícitis? Prudens lector, atténde quod, ex consequéntibus textúque sermónis, Apóstoli nequáquam hómines, sed dii appellántur. Cum enim dixísset: Quem dicunt hómines esse Fílium hóminis? subiécit: Vos autem quem me esse dícitis? Illis, quia hómines sunt, humána opinántibus, vos qui estis dii, quem me esse existimátis? Petrus ex persóna ómnium Apostolórum profitétur: Tu es Christus Fílius Dei vivi. Deum vivum appéllat, ad distinctiónem eórum deórum, qui putántur dii, sed mórtui sunt.}
\newcommand{\lectioix}{\pars{Lectio IX.}

\noindent Respóndens autem Iesus, dixit ei: Beátus es, Simon Bar-Iona. Testimónio de se Apóstoli reddit vicem. Petrus díxerat: Tu es Christus Fílius Dei vivi; mercédem recépit vera conféssio: Beátus es, Simon Bar-Iona. Quare? Quia non revelávit tibi caro et sanguis, sed revelávit Pater. Quod caro et sanguis reveláre non pótuit, Spíritus Sancti grátia revelátum est. Ergo ex confessióne sortítur vocábulum, quod revelatiónem ex Spíritu Sancto hábeat, cuius et fílius appellándus sit. Síquidem Bar-Iona in nostra lingua sonat Fílius colúmbæ.}
\include{petrusetpaulus}
