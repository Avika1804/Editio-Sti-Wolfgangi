\documentclass[options]{article}
\usepackage[T1]{fontenc}
\begin{document}
	Léctio sancti Evangélii secúndum Lucam 
	\begin{flushright}
				Lc 6, 27-38
	\end{flushright}
	In illo témpore: Dixit Iesus discípulis suis:
	«Vobis dico, qui audítis: Dilígite inimícos vestros, bene fácite his, qui vos odérunt; benedícite male dicéntibus vobis, oráte pro calumniántibus vos. Ei, qui te pércutit in maxíllam, præbe et álteram; et ab eo, qui aufert tibi vestiméntum, étiam túnicam noli prohibére. Omni peténti te tríbue; et ab eo, qui aufert, quæ tua sunt, ne répetas. Et prout vultis, ut fáciant vobis hómines, fácite illis simíliter.\\
	Et si dilígitis eos, qui vos díligunt, quæ vobis est grátia? Nam et peccatóres diligéntes se díligunt. Et si bene fecéritis his, qui vobis bene fáciunt, quæ vobis est grátia? Siquidem et peccatóres idem fáciunt. Et si mútuum dedéritis his, a quibus sperátis recípere, quæ vobis grátia est? Nam et peccatóres peccatóribus fenerántur, ut recípiant æquália.\\
	Verúmtamen dilígite inimícos vestros et bene fácite et mútuum date nihil desperántes; et erit merces vestra multa, et éritis fílii Altíssimi, quia ipse benígnus est super ingrátos et malos. Estóte misericórdes, sicut et Pater vester miséricors est.
	Et nolíte iudicáre et non iudicabímini; et nolíte condemnáre et non condemnabímini. Dimíttite et dimittémini; date, et dábitur vobis: mensúram bonam, confértam, coagitátam, supereffluéntem dabunt in sinum vestrum; eádem quippe mensúra, qua mensi fuéritis, remetiétur vobis».\\
	\\
	Ex Sermónibus sancti Leónis Magni papæ
	\begin{flushright}
		(Sermo 17,1-2.4 : SC 200,190-194.198)
	\end{flushright}
	Evangélicis sanctiónibus, dilectíssimi, multum utilitátis præbet doctrína legális, cum quædam de mandáto véteri ad novam observatiónem transferúntur, et ex ipsa ecclesiástica devotióne monstrátur quod Dóminus Iesus non venit legem sólvere, sed implére. {\color{gray} Cessántibus enim significatiónibus quibus Salvatóris nostri nuntiabátur advéntus, et peráctis figúris quas ábstulit præséntia veritátis, ea quæ vel ad régulas morum vel ad símplicem Dei cultum rátio pietátis instítuit, in eádem apud nos forma in qua sunt cóndita persevérant, et quæ utríque Testaménto erant cóngrua, nulla sunt commutatióne variáta.} \\
	\\
	Efficacíssima enim est ad exorándum Deum postulátio cui pietátis ópera suffragántur, quóniam qui suam ab ínope non avértit ánimam, cito ad se Dómini convértit audítum, dicénte Dómino: \emph{Estóte misericórdes, sicut et Pater vester miséricors est; dimíttite, et dimittétur vobis.} Quid hac iustítia benígnius? Quid hac retributióne cleméntius, ubi senténtia iudicatúri in potestáte pónitur iudicándi? \emph{Date,} inquit, \emph{et dábitur vobis.} Quam cito diffidéntiæ sollicitúdo et avarítiæ est amputáta cunctátio, ut quod redditúram se promísit Véritas, secúra expéndat humánitas.\\
	\\
	Constans esto, christiáne largítor. Da quod accípias, sere quod metas, sparge quod cólligas. Noli metúere dispéndium, noli de dúbio suspiráre provéntu. Substántia tua cum bene erogátur, augétur. Concupísce iustum misericórdiæ lucrum, et ætérni quæstus sectáre commércium. Munerátor tuus vult te esse muníficum, et qui dat ut hábeas, mandat ut tríbuas, dicens: \emph{Date, et dábitur vobis.} Amplectánda est tibi promissiónis istíus et gratulánda condítio.\\
	\\
	Vos ítaque, dilectíssimi, qui ex toto corde promissiónibus Dómini credidístis, fugiéntes immundíssimam avarítias lepram, donis Dei pie et sapiénter utímini. Et quóniam de ipsíus largitáte gaudétis, date óperam ut possítis gaudiórum vestrórum habére consórtes.\\
	\\
	Resp 6 resp-diligamtedomine-CROCHU-cumdox.gabc
\end{document}