\documentclass[options]{article}
\begin{document}
	Ex Sermónibus sancti Leónis Magni papæ
	\begin{flushright}
			(Sermo 82,1-2 : SC 200,150-154)
	\end{flushright}
		
	Si fidéliter, dilectíssimi, atque sapiénter creatiónis nostræ intellegámus exórdium, inveniémus hóminem ídeo ad imáginem Dei cónditum, ut imitátor sui esset auctóris; et hanc esse naturálem nostri géneris dignitátem, si in nobis quasi in quodam spéculo divínæ benignitátis forma respléndeat. Ad quam útique nos cotídie réparat grátia Salvatóris, dum quod cécidit in Adam primo, erígitur in secúndo. Causa autem reparatiónis nostræ non est nisi misericórdia Dei; quem non diligerémus, nisi nos prior dilígeret, et ténebras ignorántiæ nostræ suæ veritátis luce discúteret.\\
	
	
	Diligéndo ítaque nos Deus, ad imáginem suam réparat et, ut in nobis formam suæ bonitátis invéniat, dat unde ipsi quoque quod operátur operémur, accéndens scílicet méntium nostrárum lucérnas, et igne nos suæ caritátis inflámmans; ut non solum ipsum, sed étiam quidquid díligit diligámus. Nam, si inter hómines ea demum firma amicítia est, quam morum similitúdo sociárit, cum tamen parílitas voluntátum sæpe in réprobos tendat afféctus, quantum nobis optándum atque niténdum est ut in nullo ab iis quæ Deo sunt plácita, discrepémus! De quo dicit Prophéta: 
	\emph{Quóniam ira in indignatióne eius, et vita in voluntáte eius:}
	quia non áliter in nobis erit dígnitas divínæ maiestátis, nisi imitátio fúerit voluntátis.\\
	
	
	Dicénte ítaque Dómino: 
	\emph{Díliges Dóminum Deum tuum ex toto corde tuo, et ex tota mente tua; et díliges próximum tuum sicut teípsum;} suscípiat fidélis ánima auctóris sui atque rectóris immarcescíbilem caritátem, totámque se eius subíciat voluntáti, in cuius opéribus atque iudíciis nihil vacat a veritáte iustítiæ, nihil a miseratióne cleméntiæ.
	
\end{document}