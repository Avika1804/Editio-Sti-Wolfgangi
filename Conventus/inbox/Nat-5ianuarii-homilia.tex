\documentclass[options]{article}
\begin{document}
	Ex Sermónibus sancti Augustíni epíscopi 
	\begin{flushright}
		(Sermo 194, 3-4: PL 38, 1016-1017)
	\end{flushright}
	Quis hóminum omnes thesáuros sapiéntiæ et sciéntiæ nóverit in Christo occúltos atque in paupertáte carnis eius abscónditos? Quia \emph{propter nos pauper factus est, cum dives esset, ut illíus paupertáte ditarémur.} Cum enim mortalitátem assúmeret mortémque consúmeret, in paupertáte se osténdit: sed divítias dilátas promísit, non ablátas amísit.\\
	Quam multa multitúdo dulcédinis eius, quam abscóndit timéntibus se, pérficit autem sperántibus in se!\\
	Ex parte enim scimus, donec véniat quod perféctum est. Cui capiéndo ut idónei præstarémur, ille æquális Patri in forma Dei, in forma servi factus símilis nobis, refórmat nos ad similitúdinem Dei: et factus fílius hóminis únicus Fílius Dei, multos fílios hóminum facit fílios Dei; et nutrítos servos per visíbilem formam servi, pérficit líberos ad vidéndam formam Dei.\\
	\emph{Fílii} enim \emph{Dei sumus et nondum appáruit quid érimus. Et scimus quóniam, cum apparúerit, símiles ei érimus, quóniam vidébimus eum sícuti est.} Nam qui sunt illi sapiéntiæ scienti\'{æ}que thesáuri, quæ illæ divítiæ divínæ, nisi quia suffíciunt nobis? Et quæ illa multitúdo dulcédinis, nisi quia sátiat nos? \emph{Osténde} ergo \emph{nobis Patrem, et súfficit nobis.}\\
	\\
	resp-continetingremio-CROCHU.gabc\\
	\\
	Et in quodam psalmo quidam ex nobis, vel in nobis, vel pro nobis, ait illi: \emph{Satiábor, dum manifestábitur glória tua.} Ipse autem et Pater unum sunt: et qui ipsum videt, videt et Patrem. Ergo \emph{Dóminus virtútum, ipse est rex glóriæ.} Convértens nos, osténdet nobis fáciem suam; et salvi érimus et satiábimur et suffíciet nobis.\\
	Quod donec fiat, donec osténdat nobis quod suffíciat nobis, donec eum fontem vitæ potémus et satiémur, ínterim dum ambulántes per fidem peregrinámur ab eo, dum esurímus et sitímus iustítiam, et formæ Dei pulchritúdinem ineffábili ardóre desiderámus, formæ servi natálem devóto obséquio celebrémus.\\
	Nondum contemplári póssumus quod génitus est ante lucíferum a Patre, frequentémus quod noctúrnis horis est natus ex Vírgine. Nondum cápimus quod \emph{ante solem pérmanet nomen eius,} agnoscámus \emph{in sole} pósitum \emph{tabernáculum} eius.\\
	Nondum contuémur Unicum permanéntem in Patre suo, recordémur Sponsum procedéntem \emph{de thálamo suo.} Nondum idónei sumus convívio Patris nostri, agnoscámus præsépe Dómini nostri Iesu Christi.\\
	\\
	resp-nesciensmatervirgo-CROCHU-cumdox.gabc	
\end{document}