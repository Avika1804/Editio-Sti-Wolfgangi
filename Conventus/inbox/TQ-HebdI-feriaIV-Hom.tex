\documentclass[options]{article}
\begin{document}
E Demonstratiónibus Aphraátis epíscopi
\begin{flushright}
(Dem. 11, De circumcisione, 11-12: PS 1, 498-503)
\end{flushright}
Lex atque fœdus omníno fuére mutáta. Primum enim Deus pactum Adæ mutávit, et áliud impósuit Noe; áliud étiam Abrahæ, quod mutávit ut novum Móysi daret. Cumque mosáicum fœdus non observarétur, áliud dedit in generatióne última pactum, deínceps non immutándum. Adæ enim legem statúerat ut de árbore vitæ non coméderet, Noe arcum in núbibus, Abrahæ iam propter fidem elécto dedit póstea circumcisiónem, notam ac signáculum pósteris. Móyses agnum paschæ hábuit, propitiatiónem pro pópulo.

Omnia autem hæc f\'{œ}dera erant áliud ab álio divérsa. Porro circumcísio, quam probat illórum f\'{œ}derum dator, ea est, de qua dixit Ieremías: \emph{Circumcídite præpútium cordis vestri.} Quod si firmum fuit pactum, quod constítuit Abrahæ Deus, firmum étiam et fidéle istud est, nec póterit legem ultra pónere, sive ab iis qui extra legem sunt, sive a subiéctis legis inítium ducéntem.

Nam legem Móysi dedit cum observántiis et præcéptis suis, et, cum eam non servárent, legem et præcépta eius írrita fecit; promísit se testaméntum novum datúrum, quod dixit a prióre divérsum fore, licet unus sit dator ambórum. Atque hoc est testaméntum, quod se pollícitus est datúrum: \emph{Omnes cognóscent me a mínimo ex eis usque ad máximum eórum.} Et in hoc testaménto non est ultra circumcísio carnis et signum pópuli.\\
\\
Resp 2 resp-tribularersinescirem-CROCHU.gabc
\\
\\
Pro certo scimus, caríssime, Deum in váriis generatiónibus constituísse leges, quæ donec ei plácuit in usu fuérunt, et póstmodum antiquátæ sunt, quemádmodum Apóstolus ait quod \emph{in multis similitudínibus olim súbstitit regnum Dei in síngulis tempóribus.}

 Porro verax est Deus noster, et præcépta eius fidelíssima; et fœdus quodcúmque in témpore suo firmum et verum comprobátum est, et qui circumcísi sunt corde vivunt atque íterum circumcidúntur super Iordánem verum, qui est baptísmus remissiónis peccatórum.
 
 Iesus, fílius Nun, pópulum secúndo circumcídit cultro lapídeo, quando Iordánem tránsiit ipse cum pópulo suo; Iesus salvátor noster secúndo circumcídit circumcisióne cordis gentes, quæ in eum credidérunt, et baptísmo ablútæ sunt, et circumcísæ sunt \emph{gládio quod est verbum eius, penetrabílius omni gládio ancípiti.}
 
 Iesus, fílius Nun, pópulum ad terram promissiónis transmísit; Iesus salvátor noster terram vitæ promísit ómnibus, qui verum Iordánem transíerint et credíderint et præpútio cordis sui fúerint circumcísi.
 
 Beáti ígitur qui in cordis præpútio sunt circumcísi et ex aquis renáti sunt circumcisiónis secúndæ; isti hereditátem accípient cum Abraham, duce fidéli ac patre ómnium géntium, quóniam ei fides sua ad iustítiam reputáta est.
 \\
 \\
 Resp 3 resp-angelissuismandavit-CROCHU-cumdox.gabc
\end{document}
 
 


