Žalm 127.

Blaze jest každému, kdo se bojí Pána, *
kdo chodí po jeho cestách.
Z práce rukou svých smíš užívati, *
blaze a dobře je ti.
Manželka tvá jest jako plodný kmen vinný *
ve zdech domu tvého.
Synové tvoji jak mladistvé olivoví *
kolem tvého stolu.
Ejhle, tak dochází požehnání každý, *
kdo se bojí Pána.
Žehnej tobě Hospodin se Siona, *
bys viděl blaho Jerusalema všecky dny života svého,
abys viděl syny svých synů, *
a štěstí Israelovo!